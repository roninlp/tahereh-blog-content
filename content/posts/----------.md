---
title: ۱۰ ایده برای نظم دادن به جواهرات و اکسسوری های تزیینی
heroImage: >-
  https://res.cloudinary.com/deobdpjly/image/upload/v1689691632/summer%20house/jewelry_organizer_rb5g04.webp
categories:
  - tag: content/tags/Bullet-Journal.md
---

حتما تابه‌حال برایتان پیش آمده است که همه جواهرات و اکسسوری‌های خود را در یک جعبه یا قوطی بریزید و بعد با صحنه‌ای آشفته روبه‌رو شوید. پیدا کردن جواهرات مورد نظر در بین همه اکسسوری‌ها بسیار دشوار خواهد بود. از طرفی این کار می‌تواند باعث گره‌خوردن و پیچیده‌شدن زنجیرها، گردنبندها و دستبندها شود. بنابراین بهتر است برای مرتب کردن جواهرات و اکسسوری‌های خود فکری کنید. در این مطلب ایده‌های جذاب و کاربردی برای نظم دادن به جواهرات را معرفی می‌کنیم.

## ۱. از یک کشوی مخصوص همراه با نظم‌دهنده استفاده کنید

یکی از ساده‌ترین راهکارها برای مرتب کردن اکسسوری ها این است که در کمد، دراور یا میز آرایش خود یک کشوی مخصوص را برای جواهرات خود در نظر بگیرید. کشوهای کم‌عمق انتخاب‌های خوبی هستند تا اکسسوری‌ها راحت در دسترس شما باشند. همچنین می‌توانید از یک نظم‌دهنده کشو استفاده کنید و هریک از جواهرات را در یک محفظه قرار دهید.
![](https://res.cloudinary.com/deobdpjly/image/upload/v1689691543/summer%20house/1.drawer_brilvt.webp)

## ۲.  برای نظم دادن به جواهرات ظروف یا اشیای قدیمی را از یاد نبرید

اگر می‌خواهید با هزینه کمی اکسسوری‌های خود را مرتب کنید، می‌توانید با کمک یک قاب عکس قدیمی و چند میخ یا سوزن، یک مکان مناسب برای آویزان‌کردن گوشواره‌ها و گردنبندها طراحی کنید. همچنین می‌توانید از ظروف قدیمی کوچک و ظریف برای جداسازی و نگهداری جواهرات در کشو بهره ببرید. 

![](https://res.cloudinary.com/deobdpjly/image/upload/v1689691548/summer%20house/2.old_things_m4kuy5.webp)

## ۳. اکسسوری‌های روزمره را دم دست بگذارید

شاید تابه‌حال دقت نکرده باشید که تفکیک جواهرات و اکسسوری‌ها چقدر در زمان شما صرفه‌جویی می‌کند. بهتر است در قدم اول اکسسوری‌هایی را که به‌طور روزمره استفاده می‌کنید، از جواهرات مناسب مراسم رسمی و مهمانی‌ها جدا کنید. سپس این اکسسوری‌ها را در ظرف‌ها یا جعبه‌های کوچک روی میز آرایش بچینید. همچنین می‌توانید آن‌ها را با کمک نگه‌دارنده‌ها به دیوار آویزان کنید.

![](https://res.cloudinary.com/deobdpjly/image/upload/v1689691555/summer%20house/3.daily_accessories_fcwcxr.webp)

## ۴. اکسسوری های تزیینی را جلوی چشم قرار دهید

اگر همه جواهرات و اکسسوری‌ها را در یک جعبه یا یک کشو بریزید، بعد از مدتی لوازم شما روی هم تلنبار می‌شوند. با این کار علاوه بر اینکه اکسسوری مورد نظر را سخت‌تر پیدا می‌کنید، آیتم‌های کهنه و غیرقابل‌استفاده را هم نگهداری خواهید کرد. بهتر است با کمک نظم‌دهنده‌های مخصوص جواهرات، همه آن‌ها را جلوی چشمتان بچینید. می‌توانید با کمک رول دستمال کاغذی یا بطری‌های کوچک برای دستبندها، النگوها و ساعت‌ها جایی طراحی کنید تا راحت‌تر منظم بمانند. همچنین از جعبه‌های کوچک برای نگهداری اکسسوری‌های ریز مانند گوشواره‌ها بهره ببرید.

![](https://res.cloudinary.com/deobdpjly/image/upload/v1689691623/summer%20house/9.different_place_vcnrcg.webp)

## ۵. گردنبندها را آویزان کنید

یکی از بهترین راه‌ها برای نظم دادن به اکسسوری های تزیینی این است که گردنبندهای خود را با کمک میخ‌های کوچک، قلاب‌ها و نگه‌دارنده‌ها آویزان کنید. این کار از گره‌خوردن زنجیرها، آسیب‌دیدن نگین‌ها و اصطکاک اکسسوری‌ها جلوگیری می‌کند و پیدا کردن اکسسوری دلخواهتان راحت‌تر می‌شود. 

![](https://res.cloudinary.com/deobdpjly/image/upload/v1689691627/summer%20house/10_clear_accessories_storage_g4vz5j.webp)

![](https://res.cloudinary.com/deobdpjly/image/upload/v1689691573/summer%20house/5.hanging_accessories-2_pcecmh.webp)

## ۶. از استندهای مخصوص جواهرات استفاده کنید

اگر می‌خواهید جواهرات خود را خاص و شیک مرتب کنید، می‌توانید به‌سراغ استندهای مخصوص اکسسوری بروید. این استندها چیدمان جواهرات را بسیار راحت‌تر می‌کنند و زیبایی و شکوه خاصی به میز آرایش یا کنسول شما می‌بخشند. با توجه به حجم اکسسوری‌های خود می‌توانید از چند استند بهره ببرید.

![](https://res.cloudinary.com/deobdpjly/image/upload/v1689691583/summer%20house/6.stand_accessories_b9cmy3.webp)

## ۷. جواهرات گران‌بها را از اکسسوری‌های معمولی جدا کنید

قبل از اینکه مرتب کردن جواهرات را شروع کنید، بهتر است آیتم‌های گران‌قیمت را از اکسسوری‌های معمولی جدا کنید و آن‌ها را در جعبه‌ها و کشوهای امن نگهداری کنید. کشوهای کوچکی که مخصوص نگهداری جواهر طراحی شده‌اند، به شما کمک می‌کنند تا علاوه بر اینکه امنیت آن‌ها را حفظ کنید، از نفوذ گرد و غبار به آن‌ها جلوگیری کرده باشید.

![](https://res.cloudinary.com/deobdpjly/image/upload/v1689691601/summer%20house/7.store_accessories-2_g6jzhu.webp)

## ۸. خودتان یک نظم دهنده جواهرات بسازید

اگر وقت و حوصله‌اش را دارید، می‌توانید خودتان دست به کار شوید و یک نظم دهنده برای اکسسوری‌های خود طراحی کنید. این کار هزینه کمی برایتان خواهد داشت و از طرفی تنوع جذابی وارد روزمرگی‌هایتان خواهد کرد. با کمک قاب عکس، یونولیت، چوب پنبه و چند گیره می‌توانید یک قاب برای آویزان‌کردن جواهرات خود طراحی کنید. همچنین می‌توانید با چسباندن جعبه‌های کوچک به یکدیگر، یک تقسیم‌کننده کشو بسازید و جواهرات خود را به‌راحتی تفکیک کنید.

![](https://res.cloudinary.com/deobdpjly/image/upload/v1689691607/summer%20house/8.diy_accessories_organizer-1_gh3k7v.webp)

## ۹. برای نظم دادن به جواهرات به مکان‌های متفاوت فکر کنید

برای مرتب کردن اکسسوری و جواهرات در اولین قدم به میز آرایش یا کشوهای آن فکر می‌کنیم. اما ممکن است نقاطی در اتاق باشند که بی‌استفاده بمانند. بهتر است این مکان‌ها را شناسایی کنیم و از آن‌ها برای نظم دهی جواهرات بهره ببریم. کشوهای بی‌استفاده دراور و کشوهای میز کنار تخت‌خواب از جمله مواردی هستند که با یک تقسیم‌کننده می‌توانند به شما بسیار کمک کنند.

![](https://res.cloudinary.com/deobdpjly/image/upload/v1689691623/summer%20house/9.different_place_vcnrcg.webp)

## ۱۰. آویزهای شفاف روی کمد نصب کنید

برای اینکه هم جواهرات خود را مرتب کنید و هم در فضا صرفه‌جویی کرده باشید، می‌توانید از آویزهای شفاف بهره ببرید که هم جواهرات را به شما نشان می‌دهند و هم به‌راحتی روی در کمد نصب می‌شوند. شما می‌توانید آن‌ها را روی قسمت بیرونی یا درونی کمد بچسبانید و اکسسوری‌های خود را روی آن قرار دهید.

![](https://res.cloudinary.com/deobdpjly/image/upload/v1689691616/summer%20house/8.diy_accessories_organizer-2_pcyhwj.webp)
